যুগ বিভাগ ও সময়কাল: পঠন-পাঠনের সুবিধার জন্য বাংলা সাহিত্যের সুদীর্ঘ ইতিহাসকে প্রধানত তিনটি যুগে ভাগ করা হয়েছে। 
১. প্রাচীন যুগ বা আদিযুগ (৬৫০–১২০০ খ্রিস্টাব্দ),
২. মধ্যযুগ (১২০১–১৮০০ খ্রিস্টাব্দ) এবং 
৩. আধুনিক যুগ (১৮০১–বর্তমান)। 
ড. মুহম্মদ শহীদুল্লাহ ও প্রচলিত মত অনুসারে প্রাচীন যুগের ব্যাপ্তিকাল সপ্তম থেকে দ্বাদশ শতক।
প্রাচীনতম নিদর্শন 'চর্যাপদ': বাংলা সাহিত্যের প্রাচীন যুগের একমাত্র নির্ভরযোগ্য, শ্রেষ্ঠ এবং প্রাচীনতম নিদর্শন হলো ‘চর্যাপদ’। এটি বাংলা ভাষায় রচিত আদি গ্রন্থ বা পুঁথি, যার বয়স আনুমানিক ১০০০ বছর। চর্যাপদ ছাড়া প্রাচীন যুগের অন্য কোনো সাহিত্যকর্ম পাওয়া যায়নি। ১৯২৬ সালে ড. সুনীতিকুমার চট্টোপাধ্যায় তাঁর ‘ODBL’ গ্রন্থে ভাষাতাত্ত্বিক বিশ্লেষণের মাধ্যমে প্রমাণ করেন যে চর্যাপদ বাংলা ভাষায় রচিত।
ধর্ম, বিষয়বস্তু ও ছন্দ: চর্যাপদ মূলত বৌদ্ধ সহজিয়া ধর্মাবলম্বীদের সাহিত্য। পাল রাজবংশের আমলে (বৌদ্ধ রাজাদের পৃষ্ঠপোষকতায়) বৌদ্ধ সিদ্ধাচার্যগণ এটি রচনা করেন। এর মূল বিষয়বস্তু হলো বৌদ্ধ ধর্মের সাধন-ভজন, দর্শন এবং গূঢ় তত্ত্ব, যা গুরু-শিষ্যের পরম্পরায় ধর্মচর্চার উদ্দেশ্যে রচিত হয়েছিল। চর্যাপদগুলো মূলত গান বা সাধন সংগীত, যা সুর করে গাওয়া হতো। তবে কাব্যিক বিচারে এটি বাংলা ভাষার প্রথম কবিতা সংকলন এবং এটি ‘মাত্রাবৃত্ত’ ছন্দে রচিত। চর্যাপদের ভাষাকে ‘সান্ধ্য ভাষা’ বা আলো-আঁধারির ভাষা বলা হয়, কারণ এর অর্থ কিছুটা বোঝা যায় আবার কিছুটা বোঝা যায় না। হরপ্রসাদ শাস্ত্রী চর্যাপদকে ‘চর্যাচর্যবিনিশ্চয়’ নামকরণ করেন। যার অর্থ হলো– কোনটি আচরণীয় (পালন করা উচিত) আর কোনটি অনাচরণীয় (উচিত নয়)।
আবিষ্কার ও প্রকাশনা: ১৯০৭ সালে মহামহোপাধ্যায় হরপ্রসাদ শাস্ত্রী নেপালের রাজদরবার (রয়েল লাইব্রেরি) বা রাজগ্রন্থশালা থেকে চর্যাপদের পুঁথিটি আবিষ্কার করেন। পরবর্তীতে ১৯১৬ সালে কলকাতার ‘বঙ্গীয় সাহিত্য পরিষদ’ থেকে হরপ্রসাদ শাস্ত্রীর সম্পাদনায় ‘হাজার বছরের পুরান বাঙ্গালা ভাষায় বৌদ্ধগান ও দোহা’ নামে এটি গ্রন্থাকারে প্রকাশিত হয়।
পদসংখ্যা ও রচয়িতা: চর্যাপদে মোট কবির সংখ্যা ২৪ জন (মতান্তরে ২৩ জন)। ড. সুকুমার সেনের মতে মোট গানের সংখ্যা ৫১টি, তবে ড. শহীদুল্লাহর মতে ৫০টি। মূল পুঁথি থেকে সাড়ে ৪৬টি পদ উদ্ধার করা সম্ভব হয়েছে; বাকিগুলো নষ্ট হয়ে গেছে। বিশেষ করে ২৩ নম্বর পদটি খণ্ডিত আকারে পাওয়া গেছে। চর্যাপদের পদগুলো সংস্কৃত টীটিকার মাধ্যমে ব্যাখ্যা করেছেন মুনিদত্ত এবং এর তিব্বতি অনুবাদ আবিষ্কার করেন প্রবোধচন্দ্র বাগচী, যেটি ১৯০৯ সালে আবিষ্কৃত হয়। চর্যাপদ নিয়ে ড. মুহম্মদ শহীদুল্লাহ সম্পাদিত গ্রন্থটির নাম ‘Buddhist Mystic Songs’।
কবিদের পরিচয়: চর্যাপদের প্রথম পদটির রচয়িতা লুইপা, তাই তাঁকে বাংলা সাহিত্যের বা চর্যাপদের আদি কবি বলা হয় (হরপ্রসাদ শাস্ত্রীর মতে)। তবে ড. শহীদুল্লাহ শবরপাকে প্রাচীনতম মনে করেন। চর্যাপদে সবচেয়ে বেশি পদ রচনা করেছেন কাহ্নপা (১৩টি)। কবি ভুসুকুপা নিজেকে বাঙালি বলে পরিচয় দিয়েছেন (উক্তি: “আজি ভুসুকু বংগালী ভইলী”)।
